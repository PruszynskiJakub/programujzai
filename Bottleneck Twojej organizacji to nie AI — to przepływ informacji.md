---
permalink: bottleneck-przeplyw-informacji
created: "2026-02-28"
categories: "[[Pages]]"
tags:
  - pages
---
	*Opublikowane 2026-02-28*
# Bottleneck Twojej organizacji to nie AI — to przepływ informacji
---

Rozwój oprogramowania wspartego przez sztuczną inteligencję kojarzy nam się głównie z programistami i narzędziami jak Cursor czy Claude Code. Organizacje produktowe czy software house'y właśnie w tym aspekcie szukają przełomowego wzrostu produktywności. Wychodzą z — naiwnego, moim zdaniem — założenia, że dając dostęp do AI każdemu w organizacji, osiągniemy wydajność topowych zespołów na świecie.

I nie mówię, że tego wzrostu nie będzie — mówię jedynie, że jest to lizanie ciastka przez szybę.

Czemu tak uważam? Bo prężna, dobrze funkcjonująca organizacja to nie jest zbiorowisko indywidualistów. To żyjący organizm — system, w którym wszystkie składowe mają na siebie wpływ i gdzie wartość całości stanowi więcej niż suma elementów.

Skupiając się wyłącznie na szkoleniu zespołów w prompt engineeringu albo dając wszystkim coraz mocniejsze narzędzia i modele — nie budujemy realnej przewagi. Ba, moim zdaniem powoli ją tracimy, ponieważ narzędzia stają się naszymi kajdankami, a nie dźwignią.

## Gdzie leży prawdziwy bottleneck?

Jeżeli każdego pracownika w organizacji potraktujemy jak agenta AI, a naszych klientów czy rynek — jak użytkownika, to od razu widać, że to nie narzędzia ani deweloperzy stanowią wąskie gardło. Stanowi je jakość i bezstratność przepływu informacji w organizacji.

To pojęcie bliskie temu, co w świecie AI nazywamy [Context Engineeringiem](https://x.com/karpathy/status/1937902205765607626) — umiejętnością dostarczania właściwego kontekstu we właściwym momencie. Termin spopularyzowali w połowie 2025 roku Tobi Lütke (CEO Shopify) i Andrej Karpathy, definiując go jako „delikatną sztukę i naukę wypełniania okna kontekstowego dokładnie tymi informacjami, które są potrzebne do następnego kroku". Jeżeli potraktujemy LLM jak procesor, a jego okno kontekstowe jak pamięć RAM — to naszym zadaniem jako inżynierów jest ładowanie tej pamięci właściwymi danymi. I dokładnie tak samo działa (lub nie działa) przepływ wiedzy w organizacji.

To właśnie w tym przepływie, moim zdaniem, powinniśmy szukać systemowych rozwiązań dla prawdziwej transformacji AI.

## Jak wygląda typowy przepływ

Standardowy łańcuch w większości organizacji wygląda podobnie:

**Informacja → Zespół → PM → Developer → Asystent AI**

Informacja na wejściu jest zazwyczaj niedoprecyzowana, niskojakościowa albo jedno i drugie jednocześnie. Przechodząc z rąk do rąk, traci swój pierwotny wydźwięk — do AI trafiają już ogólne, rozmyte szczegóły.

Ten problem pogłębia się, gdy zespół nie jest dotarty, dołączają do niego nowe osoby, a projekty mają coraz krótsze terminy — gdzie szybkość i precyzja decydują o powodzeniu lub porażce.

## Dlaczego zaczęliśmy od danych, nie od kodu

Są ku temu konkretne powody.

Po pierwsze — wg badań programiści spędzają na samym kodowaniu około 30% czasu pracy. Raport Global Code Time Report podaje nawet medianę 52 minut w ciągu ośmiogodzinnego dnia. Pozostałe 70% to spotkania, wymiana wiedzy i zbieranie kontekstu przed rozpoczęciem implementacji.

Po drugie — to właśnie jakość tego zebranego kontekstu w dużej mierze decyduje o jakości implementacji. Jest to tym ważniejsze, gdy mówimy o programowaniu z AI. Generowanie specyfikacji czy iteracyjna praca z modelem zależy od naszego inputu i od zrozumienia problemu — bo dopiero dzięki temu jesteśmy w stanie zadawać celne pytania i nadawać pożądany kierunek.

## Co budujemy — i czym się różni

Standardowy przepływ to gra w głuchy telefon — informacja degraduje się na każdym etapie:

**Informacja → Zespół → PM → Developer → Asystent AI**

Nasz alternatywny model odwraca tę logikę. Zamiast filtrować informację przez kolejne warstwy ludzi, najpierw przepuszczamy ją przez AI, które przetwarza, strukturyzuje i wzbogaca surowe dane — a dopiero potem trafia ona do zespołu w formie gotowej do działania:

**Informacja / Transkrypt / Notatki → AI Project Brain → PM / Dev / Zespół → Implementacja**

Kluczowa różnica? AI Project Brain nie zastępuje ludzi — działa jako warstwa transformacji danych. Przyjmuje surowe materiały — dokumenty projektowe, transkrypcje spotkań, notatki od klienta — i przekształca je w zrefinowane, wstępnie wyestymowane user stories. Zespół dostaje kontekst już przetworzony, ustrukturyzowany i gotowy do pracy, zamiast tracić 70% czasu na jego samodzielne zbieranie.

W pierwszej wersji frameworku skupiamy się właśnie na tym przepływie: od danych surowych, przez procesy biznesowe, aż do gotowych do implementacji specyfikacji.

O szczegółach tego podejścia — konkretnych narzędziach, procesie i pierwszych wnioskach — w kolejnej publikacji.
